---
layout: post
title: Programovací prostředí Geany
date: 2010-07-26
tags:
- vala
- gnome
---

<h1>{{ page.title }}</h1>
Geany je skvělý linuxový nástroj pro ty, kterým “velké” programovací nástroje typu KDevelop, MonoDevelop, Anjuta nebo Emacs nesedí. Je to nenáročný a rychlý program se spoustou funkcí a ačkoliv nenabídne desítky šablon pro nové projekty, návrháře rozhraní nebo prohlížeč dokumentace, jedno umí skvěle - editaci kódu a spouštění extrních nástrojů jako jsou kompilátory.<br /><br />Co mě upoutalo hned na první pohled je rychlost startu. Ta se nedá srovnávat s konkurencí typu KDevelop, Monodevelop nebo QT Creator. Start je opravdu rychlý, a to platí pro veškerou práci s tímto prostředím. Podobně je na tom například programovací nástroj Anjuta, ke kterému má Geany hodně blízko. Na rozdíl od Anjuty má Geany o mnoho více funkcí a podporuje více jazyků. Těch je opravdu požehnaně - tři nebo čtyři desítky.<br /><br />Na Geany se mi líbí, že projekt reprezentuje pouze jeden textový soubor (typu INI), ve kterém je troška nastavení (jak projekt kompilovat a spouštět). Do projektu není třeba soubory explicitně přidávat a uživatel může otevírat libovolné soubory v rámci projektového adresáře i mimo něj. Je to zcela jednoduchý koncept, který mi vyhovuje. To řadí Geany spíše k textovému editoru s funkcemi pro programátory. Podobně funguje například uživatelům z Windows známý PSPad.<br /><br />To nic není, prostě a jednoduše textový editor, řeknete si. Ano i ne, odpověděl by Sir Humphrey Appleby ze seriálu Jistě pane ministře. Tak zaprvé jedná se o zcela originální, neotřelý, neokoukaný, plně funkční, z funkčního hlediska uvážím-li všechny technické i netechnické aspekty celé věci zcela dostačující, a to nejen pro státní správu, ale i jako celek, a to především z globálního hlediska, editační program pro osobní počítače, notebooky a jiná zařízení. Jinými slovy je to editor. To přiznávám bez mučení.<br /><br />Ale Geany přidává “něco navíc”. To něco je dobrá integrace s externími programy (kompilátory), funkční terminál pro spouštění i ladění programů a stromovou strukturu zdrojového kódů (strom symbolů - symbol tree). Potěšila mě plná podpora jazyka Vala, a to i právě u zmíněné struktury, doplňování syntaxe i zvýrazňování. Někoho stejně dobře potěší jazyky Lua nebo YAML. Tohle “větší bratříčci” typu KDevelop prostě nenabídnou. Snad možná pomocí přídavných modulů nebo ručních úprav nastavení.<br /><br />Příjemná je také vestavěná podpora pro zkratky, šablony či snippety chcete-li. Nadefinujete si je v textovém souboru a Geany je umí načítat i bez nutnosti restartu. Ani vestavěné pluginy nejsou k zahození: automatické ukládání, tvořič tříd (to je originální překlad slovního spojení Class Builder), export nebo HTML entity.<br /><br />Z technického hlediska jde o aplikaci napsanou v toolkitu GTK+ využívající vynikající komponentu pro editory <a href="http://www.scintilla.org/">Scintilla</a>. Jedná se o softwarovou komponentu usnadňující vytváření editorů, zejména těch programátorských. Podporuje mnoho funkcí jako je zvýrazňování syntaxe nebo doplňování kódu. Kromě prostředí Geany jí používá několik desítek dalších programů (včetně komerčních), hodně známý je editor <a href="http://www.scintilla.org/SciTE.html">Scite</a>, který jsem si oblíbil ve verzi pro Windows jako náhrada poznámkového bloku a GVimu. Scite má doslova jen pár kilobajtů, a přesto jde o mocný programátorský nástroj.<br /><br />Geany neumí nic, co by člověk nezvládl s editory Vim nebo Emacs. Možná kdybyste doinstalovali do mnohem známějšího editoru Gedit nějaké pluginy, mohl by sloužit stejně dobře. Ale proč se trápit, když stačí nainstalovat tento malý program přímo z repozitáře své distribuce a můžete ihned začít pracovat a zkoušet. Geany je skvělý program.