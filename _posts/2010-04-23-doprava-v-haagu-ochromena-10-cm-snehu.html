---
layout: post
title: Doprava v Haagu ochromena - 10 cm sněhu
date: 2010-04-23
tags:
- oldblog
---

<h1>{{ page.title }}</h1>
Možná si teď říkáte, že je to vtip. Poslední bílé vánoce měli holanďané v roce 1981 a zdá se, že letos, po více jak dvaceti letech, se toho dočkají znova. Někteří doufají, jiní se modlí, aby tomu tak nebylo. Mně už je to v podstatě jedno – za předpokladu, že zítra úspěšně přistanu v Praze a na čas.<br /><br />Vyšel jsem dnes ráno do práce a trošku mě nahlodávala informace, kterou mi dala paní domácí. Že prý o víkendu tramvaje nejezdily. Když jsem přišel v 7 ráno na prázdnou zastávku a spatřil koleje pokryté sněhem, bylo mi vše jasné. Spustil jsem tedy Nokia Mapy a vyhledal jsem cíl. Mapy Nizozemí jsem si samozřejmě nastahoval do mobilu předem, ale bylo mi to prd platné. Program se v touze o inkasování několika desetikorun za pěší navigaci na jeden den snažil stále připojovat k internetu, což jsem mu po nedávných mediálních kauzách (vysoké účty za roamingová data) pochopitelně nepovolil.<br /><br />Vydal jsem se tedy na vlastní pěst – do práce to mělo být asi 30 minut. Šel jsem nejdřív správným směrem, ale narazil jsem na malé nádraží. Nejdřív jsem prozkoumal vlaky – potřeboval jsem na hlavní nádraží Holland Spoor. Žádný tam ale nejel. Pak jsem si všiml tramvaje, která zastavila u nádraží. Tak přece některé jedou. Počkal jsem si tedy na další tramvaj číslo tři, která mě zavezla na Centraal Station o dvě zastávky dál.<br /><br />Tramvaj byla dost přecpaná a řidič při čekání na zelenou učinil nějaké oznámení. Asi se to týkalo dopravy, protože všichni lidé v tramvaji se začali smát. Tedy až na jednoho cestujícího – mně to směšné nepřipadalo. Navíc jsem netušil, o co vlastně jde. Jakmile jsme dorazili na hlavní nádraží Centraal Station, bylo mi to jasné.<br /><br />Kromě tramvaje číslo 3, která navíc už nejela dle naplánované trasy, nejela žádná jiná. Po výslechu jednoho revizora jsem tedy našel stanici autobusu číslo 18, který odvezl pár asertivnějších cestujících (včetně mě - jinak bych čekal na další bus) na místo určení – Holland Spoor. Tam jsem udělal pár fotek naskládaných kol a zjistil, že ani 10 cm sněhu je neodradí. Bylo jich ale méně.<br /><br />Otázka na závěr: kolikpak holanďanů má obuto zimní pneu?<br /><br /><i>Tento zápisek vznikl převodem z mého starého blogu. Ne všechny texty byly takto převedeny, kompletní archiv najdete v <a href="http://static.zapletalovi.com/oldblog">HTML archivu</a>.</i>