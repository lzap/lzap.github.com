---
layout: post
title: Nejlepší konzole je Nintendo DSi
date: 2010-04-23
tags:
- oldblog
---

<h1>{{ page.title }}</h1>
Hodně v poslední době cestuju, tak jsem si taky pořídil něco nahraní. Původně jsem se rozhodoval mezi Playstationem Portable a Nintendem DS. Také jsem chvíli laboroval s myšlenkou koupit starý Gameboy Advance (v Haagu jsem našel jeden zapadlý obchůdek se starými konzolami i kupou her – GBA tam mají za 20 EUR). Nakonec jsem se ale rozhodl pro Nintendo DSi, tedy nejnovější a nejnamakanější přenosnou konzoli od Nintenda (tedy kromě DSi LL/XXL – ten má jen větší displej a zatím není k dostání mimo Japonsko).<br /><br />Nintendo DSi je úžasná věc. První, co člověka zaujme, jsou dva (!) displeje s vynikajícím podsvícením (na hraní stačí obvykle druhý stupeň ze čtyř) a podpora WiFi (můžete hrát ad-hoc případně po inetrnetu, stahovat hry a také sdílet svoje výtvory.<br /><br />Když jsem při dnešním hraní skvělé – řekl bych už legendární – hry Giana Sisters, hra mě na jednom z „billboardů“ ve hře vyzvala, ať seberu žvýkačku (ve hře samozřejmě), stisknu tlačítko a foukám směrem do mikrofonu. Nechápavě jsem to provedl, hlavní hrdinka se ocitla v bublině a jak jsem foukal, tak stoupala k nebesům a já mohl sbírat bonusové diamanty. Bublina reagovala na moje foukání, směrovými klávesami jsem korigoval let.<br /><br />Mimochodem Giana Sisters je příklad skvělé hry pro Nintendo DS/DSi – super plošinovka se vším, co k tomu patří. K tomu redesign původní grafiky, levelů i hudby (ta je remixovaná s původními melodiemi), plus několik perliček, které v původních verzích nebyly (například zmíněná bublina). Musel jsem při prvním hraní zamáčknout slzu – kolikpak asi hodin jsem strávil u Commodore 64 u jedné z verzí.<br /><br />Tohle ovšem není všechno. Spodní displej je dotykový, můžete používat prsty nebo přiložené „pero“, čímž se možnosti opět rozšířují. Jako fanoušek do elektronické hudby „ulítávám“ na „hře“ Korg DS-10 (video návod) – můžete doslova skládat vlastní muziku za použití propracovaného syntetizátoru a ihned ji sdílet přes WiFi. Nebo rádi kreslíte? K Nintendu DSi dostanete zdarma Flipnote Studio – jednoduchý animátorský program na bázi rychlého otáčení stránek. Taky jste to na základce dělali? Ani se nechce věřit, co s takto jednoduchým programem, dotykovou obrazovkou a perem uživatelé dokáží.<br /><br />Ani dotyková obrazovka není všechno – DSi má dvě kamery. Vpředu a vzadu. Můžete s nimi fotit a fotky upravovat a sdílet. Prostě užít si trochu zábavy. To ale není vše – již dnes jsou na trhu herní tituly, které se dají ovládat pohyby obličeje a rukou. Nintendo prostě boduje, úspěchy sklízí také konzole Wii, která v prodejích drtí Playstation 3 i XBox.<br /><br />I když má Nintendo DSi WiFi, web s ním lze prolézat těžko. Ačkoliv je na Nintendo Shopu zdarma ke stažení Nintendo Browser (exkluzivní verze Opery) a ovládání díky dvou obrazovkám a dotykového stylusu je poměrně pružné a použitelné, renderování stránek je příliš pomalé, chybí flash a bohužel si DSi neporadí s českými fonty. Holt Nintendo je stále nejvíce oblíbené v Japonsku, Evropu teprve dobývá. Nutno říci, že ta západní část už má tuto konzoli docela v oblibě.<br /><br />Co je bohužel nepříjemné je fakt, že DSi neumí narozdíl od DS (DS Lite) přehrávat GBA cartrige. V bazaru narazíte na velké množství skvělých her pro Gameboy. Nejen že chybí cartrige, ale také hardwarová část přístroje, která zprostředkovávala podporu formátu GBA – takže tyto nestárnoucí klasické hry nepůjde stahovat z shopu. Naštěstí toto je vyváženo velmi rozsáhlou nabídkou her pro Nintendo DS/DSi (zkráceně NDS) – titulů je odhadem několik tisíc.<br /><br />Také použití DSi jako přehrávače je slabší – zvládá jen formát AAC. Naštěstí lze nahrát neoficiální program, který umí MP3 i OGG. K dispozici je neoficiální cross-compiler, takže jsou na internetu ke stažení i různé programy. Ale tohleto bych ani neměl psát – na hudbu máme přece MP3 přehrávač. Nintendo DSi je na hry!<br /><br />Nintendo sice u modelu DSi odstranilo zmíněný slot GBA, nicméně přidalo do vínku zdířku SD karty (včetně podpory SDHC až 16 GB). Hry nyní bude chtít Nintendo nabízet přes vlastní elektronický shop, podobně jako Sony PSP Go nebo iPhone. Aby si ale Nintendo nenaštval prodejce, kteří mají z prodeje cartridge-her nemalý peníz, umísťovat na web bude jen malé hry (tzv. „minis“) ve stylu flashových her za menší obnosy (platí se Nintendo body). Ale první vlaštovky v podobě „velkých“ her se už objevují – například docela slušný simulátor Asphalt GT. Co mi ovšem v shopu chybí jsou hratelná dema – v současné době jsou nejlepším zdrojem o hrách videa na internetu.<br /><br />Původně jsem si myslel, že Nintendo DS/DSi je hračka pro malé holčičky a chlapce. V obchodě vidíte konzole v růžové barvě a spoustu titulů typu Poník a Barbie. Jenže mezi tím obrovským množstvím „smetí“ se najdou opravdové perly – předělávky starých „pecek“, střílečky, plošinovky, adventury, logické (těch je opravdu hodně), RPG (obliba zejména v Japonsku), sportovní nebo třeba cvičebnici angličtiny. Tak široký záběr nemá žádná konzole.<br /><br />Já netvrdím, že většina dnešních 3D her je špatných. Jen mi prostě vadí, že v tom velkém množství současných her těžko najdeme nějakou klasickou plošinovku či podobný titul – u pro NDS/GBA takové hry naleznete překvapivě snadno.<br /><br />Nintendo ukazuje, že v té honbě za rozlišením (HD, FullHD, BlueRay, kdovíco-ještě) zapomínají výrobci konzolí i her na jednu věc. Nebudu psát hratelnost – považuji to za klišé dnešní doby. Zapomínají totiž vlastně na hráče samotné, zejména na ty starší. Těm je obvykle ukradené rozlišení nebo kolik reproduktorů lze do konzole zapojit. Ulítávaj si na hrách, které hráli před lety. Mají rádi, když se před začátkem akce nápisy Level 1 a Start! „rozletí“ směrem od sebe. Milují ony poblikávající fonty. A mladé zase třeba baví neobvyklé ovládání a socializing přes internet. To všechno Nintendo nabízí – jak na NDS, tak na Wii.<br /><br />Předvánoční slevy jsou v plném proudu, NDS dneska už koupíte za pakatel. DS Lite seženete (v Holandsku) už za 110 EUR. Skvělý tip na vánoční dárek, ne?!<br /><br />A nyní pro pobavení.<br /><br /><embed id=VideoPlayback src=http://video.google.com/googleplayer.swf?docid=6204903272262158881&hl=cs&fs=true style=width:400px;height:326px allowFullScreen=true allowScriptAccess=always type=application/x-shockwave-flash> </embed><br /><br /><i>Tento zápisek vznikl převodem z mého starého blogu. Ne všechny texty byly takto převedeny, kompletní archiv najdete v <a href="http://static.zapletalovi.com/oldblog">HTML archivu</a>.</i>