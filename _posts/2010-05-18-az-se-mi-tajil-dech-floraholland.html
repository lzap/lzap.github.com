---
layout: post
title: Až se mi tajil dech - FloraHolland
date: 2010-05-18
tags:
- holandsko
---

<h1>{{ page.title }}</h1>
Minulý víkend jsem navštívil největší aukční trh s řezanými květinami a rostlinami na světě. Odbavuje přes 90 % nizozemského exportu těchto komodit. <a href="http://en.wikipedia.org/wiki/FloraHolland">FloraHolland</a> má šest poboček a 39 aukčích cenových hodin, na kterých obchodníci vydražují nejvyšší cenu nabídnutých produktů. Ve svých šesti pobočkách zaměstnává FloraHolland 4700 spolupracovníků. (Wikipedia)<br /><br />Pokud někdy budete v Nizozemí, určitě se tam zajeďte podívat. Musím říct, že mě nejvíc zatím bavily různé vodní bariéry a hráze. Netušil jsem, že když jdu jen na "kytky", že mi bude skoro padat čelist. Je to až neuvěřitelné.<br /><br />O co vlastně jde? Je to v podstatě jednoduché. Přivést květiny, ukázat je nákupčím, roztřídit je a rychle vyexpedovat. Čas jsou peníze, ale v případě řezaných květin to platí dvojnásob. Možná proto je návštěva FloraHollandu v Aalsmeeru tak skvělá. Turisté vidí téměř všechno.<br /><br />Je to jako mraveniště. Neuvěřitelné množství lidí jezdí na pojízdných vozících, vláčcích, destách a jiných zařízeních. Převážejí květiny z místa na místo. Vypadá to jako divadlo. Jakoby to dělali jen pro turisty. Všechno má svůj řád.<br /><br />Květiny jsou navezeny auty nebo letadly. Aalsmeer je blízko mezinárodního letiště Schiphol a největší burza společnosti FloraHolland je s letištěm spojena unikátním systémem pojízdných drapáků (něco jako lanovka) v délce patnácti kilometrů. Tak se dostanou například růže z afriky rychle do burzy.<br /><br />Vozíky s několika patry květin jsou sundávány z drapáků a řazeny do vláčků, postupně odváženy, rozpojovány a přepojovány. Až se dostanou do dlouhé řady vagónů posunovaných po kolejnicích. Vše je elektronicky evidováno, každá krabice nebo květináč má své místo.<br /><br />Tyto nikdy nekončící vlaky jsou stále automaticky posouvány dopředu až do velkých místností -- aukčních síní. Ty si turisté prohlížejí přes sklo. V těchto aulách jsou nastěhování nákupčí, pomocí monitorů, notebooků a projektorů sledují seznam květin, které jedou ve vlaku do aukce. A také hodiny, které určují cenu.<br /><br />Tento způsob aukce je také znám jako "holandské hodiny". Aby se ušetřil čas, pro každou jednotku květin (obvykle stovky kusů) jsou stanoveny vyšší vyvolávací ceny, které postupně ve vteřinách padají. Kdo stiskne tlačítko, artikl je jeho. Jde to rychle, jako na běžícím páse.<br /><br />Všichni sledují všechna ta čísla, seznamy, ceníky a hlavně točící se hodiny. Pod "pódiem" se vynořují a zanořují jednotlivé vagony plné květin, aby si je mohli nákupčí prohlédnout naživo. Doba, kdy kytky stráví v aukční místnosti, je zhruba tak deset vteřin.<br /><br />Nekonečný vlak je pak rozpojován, každá krabice a každý květináč má svého majitele. Začíná nejzajímavější fáze, kdy stovky a stovky skladníků postupně musí všechno rozdělit do kamionů, připadně poslat drapáky zpátky na Schiphol.<br /><br />Od stisknutí tlačítka při aukci do úplného doručení k zákazníkovi obvykle neuběhne ani 24 hodin.