---
layout: post
title: 16. 03. 2006 Schism Tracker a starý songy
date: 2010-04-21
tags:
- oldblog
---

<h1>{{ page.title }}</h1>
Dnes se mi podařila úžasná věc - náhodou jsem narazil na stařičké CD s archivem mých starých modulů. Ve svých zhruba patnácti jsem začínal na svém stroji s procesorem Intel 386 skládat v programech Fast Tracker 2 a později Impulse Tracker (dodnes nepřekonaný) různé paskvily a náznaky muziky. Hudební vzdělání jsem neměl, ale bavilo mě to.<br /><br />Vše to začalo, když jsem si do svého počítače koupil (za velký peníz) zvukovou kartu Sound Blaster 16. Byla velká asi jako dnešní špičkové grafické karty (chladič ovšem neměla), tak jsem musel celý počítač přeskládat, aby se mi tam vešla.<br /><br />Vybral jsem několik skladeb, které mi nějakým způsobem přirostly k srdci. Na Linuxu si je pustíte pomocí programu mikmod (příkaz mikmod -i -X skladba). Existuje i plugin pro XMMS. Pokud byste však chtěli vidět, jak takový modul vypadá „uvnitř“, doporučuji skvělý klon Impulse Trackeru jménem Schism Tracker. Ovládá se jednoduše, po spuštění dejte F9, načtěte skladbu a klávesou F5 začnete přehrávat. Pod SHIFT-F9 jsou u některých skladeb doplňující informace, Schism můžete použít i ke skládání, ale nezkoušel jsem soubory jakkoli modifikovat. Ukázka obrazovky skládání a informací pod SHIFT-F9. Program opustíte kombinací CTRL+Q.<br /><br />SDREAM.XM (Synth Dream) - prvotina když mi bylo snad 15 let, tehdy jsem neměl ještě ani stereo reproduktory. To se podepsalo na celkové mixáži, nedoporučuji pouštět na sluchátkách (levá strana hraje o poznání víc). Skladbě dominují syntetické zvuky a velmi nekvalitní bicí (8 bitů, přišerný sampling). Tohle raději nebudu škatulkovat.<br /><br />INDEPENC.IT (Independence) - puberta se mnou mlátí ze strany na stranu. Tohle je stará skladba udělaná ve Fast Trackeru 2, ale den před Vánoci 1997 jsem ji předělal do legendárního Impulse Trackeru. To už jsem měl kvalitní zvukovou kartu a stereo reproduktory, což je poznat na basovém synthu linoucím se střídavě z pravé a levé strany. Prosinec roku 1997, bylo mi 17 let.<br /><br />NEJJIMBL.IT (Nejlíp Jim Bylo) - doba středoškolská, páčo a Mňága a Žďorp. Předělávka hitu s falešnou kytarou a šíleními bicími, to vše doplněno mírně ujetým „ping“ synťákem. Jó, to byly časy. Začínal apríl roku 98.<br /><br />EXAM.IT (Exam) - trip-hopová deep skladbička se zajímavým beatem. Hluboké basy střídají syntetické zvuky. Informace o skladbě naznačují, že jsem ji složil den před svou maturitní zkouškou. Evidentně jsem tehdy sledoval seriály Akta X a Brutální Nikita, když to v infu zmiňuji. Bylo 27. 7. 1998.<br /><br />TTFM.IT (Tribute To Five Musicans) - asi nejpovedenější skladba, ale krátká. Reflektuje můj obdiv ke grupě Five Musicians (v názvu skladby mám překlep). Tito chlapíci předběhli dobu, jejich elektronika má nápad. Tento kousek zřejmě nebyl dokončen. Srpen 1998.<br /><br />W8INGIF.IT (W8in` If She Wake Up) - pořádně anglicky jsem rozhodně neuměl, ale liboval jsem si v různých zkratkách (ala i18n, cryin` atd) či sprostých slovech - těch jsem uměl dost  Podepsalo se to na názvu téhleté předělávky Jonathana Dunna z platformy Commodore C64 ze hry Platoon (Četa). Skladbu jsem věnoval kamarádce Veronice. Datum u tohodle modulu není (odhaduji to někdy na rok 1997).