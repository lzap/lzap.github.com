---
layout: post
title: Mark Shuttleworth v blogové přestřelce
date: 2010-08-02
tags:
- fedora
- ubuntu
---

<h1>{{ page.title }}</h1>
Možná si vzpomenete na nedávno <a href="http://blogs.gnome.org/bolsh/2010/07/28/gnome-census/">zveřejněnou statistiku</a> přispěvovatelů do projektu Gnome. Z tohoto dokumentu kromě jiného vyplynulo, že vývojáři společnosti Red Hat přispívají o mnoho více, než vývojáři společnosti Canonical, která stojí za Ubuntu. A to v poměru šestnáct ku jedné.<br /><br />Toho využil Greg DeKoenigsberg (bývalý zaměstnanec Red Hatu) k tomu, aby na svém blogu <a href="http://gregdekspeaks.wordpress.com/2010/07/29/red-hat-16-canonical-1/">atakoval</a> Marka Shuttleworha z Canonicalu, který předtím v jednom z komentářů pod svým blogem označil Red Hat jako příliš uzavřenou společnost. Greg poukázal na tento poměr a neodpustil si také připomenout, že Canonical stále nevydělává, zatímco Red Hat má na účtech miliardu dolarů.<br /><br />Na to Mark reagoval svým <a href="http://www.markshuttleworth.com/archives/439">zápiskem o tribalismu</a> (tvoření skupin - nedokážu přeložit do češtiny) a naznačil, že takhle na to hledět nejde. Bylo jasné, že Mark má těžší pozici, protože nedisponuje takovým kapitálem, jako Red Hat. Odpověď Grega v podobě dalšího zápisku vyvracející jakékoli jiné pohledy a znovu opakující otázku, kolik že toho Canonical přímo investoval u projektu Gnome, na sebe <a href="http://gregdekspeaks.wordpress.com/2010/07/30/its-not-about-tribalism-mark/">nenechala dlouho čekat</a>.<br /><br />Dalo se očekávat další vyjádření Marca z Canonicalu, ale to nepřišlo. Po dvou dnech však Greg publikoval nový zápisek nazvaný <a href="http://gregdekspeaks.wordpress.com/2010/08/01/old-wounds/">Staré rány</a>, ve kterém se omluvil za příliš agresivní tón svého prvního příspěvku. Jsou u něj vypnuté komentáře a Greg v něm zmírňuje svá tvrzení, přiznává nepopíratelnou prospěšnost společnosti Canonical komunitě, ale v neposlední řadě potvrzuje, že Canonical je "marketingovou firmou tvářící se jako vývojářská" a dává ho na misku vah oproti "Red Hat je uzavřená firma".<br /><br />Můj názor na celou situaci je takový, že Canonical zřejmě dělá dost pro komunitu svým přispíváním do projektů (mainstream). Jeho přístup je poněkud odlišný, než u Red Hatu, a tomu se i podřizuje směr vývoje. Red Hat vyrostl postupně, má silnou technologickou historii. Canonical naproti tomu jde na věc trošku z druhé strany. Hraje na krásu, přívětivost a chce být in s pravděpodobným cílem rozlít se na serverové pole a začít vydělávat na službách v podobě cloud computingu. Je dobře, že se někdo stará o to, aby byl Linux in. Aby se mohli dohadovat uživatelé MacOSu a Ubuntu, kdo má hezčí okraje oken. Beru to jako plus. <br /><br />Za druhé - jsem přesvědčen o tom, že Mark zvedl telefon a zavolal někam na Red Hat: "Tak takhle by to nešlo!" Patrně nějakému vysoce postavenému náměstkovi, nebo snad sekretáři generála? ;-) Samozřejmě si dělám srandu. Odlehčení musí bejt.<br /><br />Update: Mark publikoval <a href="http://www.markshuttleworth.com/archives/442">reakci na omluvu</a>.